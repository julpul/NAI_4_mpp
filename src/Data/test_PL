Rodzina i edukacja
Urodził się w Cieplicach Śląskich-Zdroju[4]. Jest synem Anny Hetmanek-Kamel (ur. 1946) i Christiana Kammela (wcześniej Bronisława Christiana Kamela, zm. w grudniu 2021[5]), który w dorosłym życiu syna pełnił stanowisko jego menedżera[6][7]. Ma przyrodniego brata Fryderyka (ur. 1996)[8][9].

Po ukończeniu Szkoły Podstawowej nr 4 w Jeleniej Górze uczęszczał do Zespołu Szkół Licealnych i Mistrzostwa Sportowego w Karpaczu[8]. Po maturze wyjechał w celach zarobkowych do Niemiec, gdzie mieszkał przez rok[10]. W młodości trenował narciarstwo alpejskie[11]. Ukończył germanistykę[12] z tytułem magistra w Wyższej Szkole Pedagogicznej w Zielonej Górze[8]. W okresie wakacyjnym podczas studiów wyjeżdżał do Monachium, gdzie pracował w zakładach BMW[10].

Kariera zawodowa
Będąc studentem, prowadził audycje radiowe w Muzycznym Radiu FM[12]. Następnie przeprowadził się do Warszawy, gdzie pracował w Radiu Wawa[12].


Kammel (2007)
W 1997 rozpoczął pracę w Telewizji Polskiej. Przygotowywał i współprowadził z Karoliną Korwin Piotrowską magazyn filmowy Filmidło[12]. Później był gospodarzem wielu programów rozrywkowych stacji: Randka w ciemno[12] (1998–2005), Wykrywacz kłamstw[12], Miasto marzeń[12] (2005), Show Express, Sekrety rodzinne (2006–2007)[6], a także prowadził serwis informacyjny Teleexpress (2004–2005)[6]. Między 1997 a 2007 był prezenterem studia oprawy TVP1. Razem z Piotrem Kraśką przygotowywał relację z Rajdu Paryż-Dakar w 2002[12]. Był konferansjerem podczas licznych festiwali w Polsce, takich jak m.in. Festiwal Jedynki, Sopot Festival i Krajowy Festiwal Piosenki Polskiej w Opolu. Wspólnie z Nataszą Urbańską prowadził Rewię Sylwestrową 2005/2006. 1 sierpnia 2007 prowadził koncert Nadzieja to my organizowany przez TVP1 w Częstochowie.

Równocześnie z pracą w TVP działał także poza telewizją. W 2001 premierę miała książka pt. Dyskretny urok wystąpień publicznych, którą współtworzył z Robertem Kroolem i Piotrem Kraśką[3]. W 2004 prowadził audycję Znaki szczególne w Radiowej Trójce[12][13]. W 2005 zaczął prowadzić własną działalność gospodarczą w zakresie doradztwa biznesowego pod nazwą Media Faces[14][15] i został wykładowcą metodyki dziennikarstwa telewizyjnego oraz autoprezentacji i wystąpień publicznych w Instytucie Dziennikarstwa Wyższej Szkoły Humanitas w Sosnowcu[12][2], a premierę miała kampania medialna Zwolnij. Szkoda życia, organizowana przez Telewizję Polską i Stowarzyszenie Misie Ratują Dzieci, której był pomysłodawcą[16].